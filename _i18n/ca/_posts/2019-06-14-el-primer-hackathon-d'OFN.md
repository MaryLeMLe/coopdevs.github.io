---
title: El primer hackathon d'OFN
author: Pau Pérez
layout: post
---

El passat 4 de maig vam tenir l'honor de participar al _[UK DevHack][devhack]_, el primer hackathon que ha organitzat Open Food Network fins al moment. Va ser una experiència enriquidora que ens ha servit com a tastet de cara a futurs esdeveniments però que ha fet créixer una mica més la comunitat al voltant del projecte, el seu gran valor, molt més que qualsevol software.

Ens vam ajuntar gent de les instàncies europees: la [Rachel][rachel] d'Open Food France, en Matt, la [Lynne][lynne] i la [Cathy][cathy] d'Open Food Network UK i jo mateix, en [Pau][pau] de Katuma. Va ser una bona ocasió per veuren's i compartir temps plegats. Cada membre de l'equip de desenvolupament d'OFN treballa habitualment de manera remota, això fa que trobades presencials siguin molt necessàries i enriquidores per enfortir la comunitat.

## Àmplia presència femenina

Va ser una grata sorpresa que l'audiència, tot i que menor a la que esperàvem, estigués majoritariament formada per dones. La companya Lynne va fer una molt bona feina no només organitzant l'esdeveniment sinó fent córrer la veu pels cercles de dones i tecnologia a Londres. Aquest va ser un dels punts més destacats de la posterior [retrospectiva][retro] que vam fer amb la resta de l'equip.

![](/assets/post_images/2019/devhack.jpeg)

Va ser molt enriquidor poder ajudar a gent diversa a entendre millor com muntar els seus entorns de desenvolupament, explicar-los el projecte i animar-los a seguir endavant en el món de la programació i l'agroecologia. És en aquests esdeveniments on el contacte humà recompensa amb escreix tot l'esforç diari.

## Més enllà de l'esdeveniment

La gran sorpresa ha estat veure que alguns dels assistents es van engrescar i han seguit fent contribucions setmanes després! És molt gratificant veure que la gent encara hi pensa i que a més t'agraeixen i valoren la feina que fas. Això no té preu i et dóna forces per seguir endavant.

És el cas de la Jia Xuan, una de les assistens, qui a banda de convèncer a un parell de companys de classe per participar a hackathons, s'ha pres el temps per compartir l'experiència al seu [blog][blog] i agrair-nos la dedicació a Open Food Network.

![](/assets/post_images/2019/xia_juan.png){:width="100%"}

> "Volunteer engagement is such a big part of it that I saw a few projects overlooked, and OFN definitely did it super well. Great documentations and responsive support - please pass on my thanks to whoever wants to hear this"

Això, companyes, és una comunitat open source. Persones que comparteixen un objectiu comú i el fan possible empoderant a la resta i cuidant les relacions personals. El software es pot reesccriure, les comunitats no.

Esperem doncs en un futur, sigui a Londres, París o Barcelona, seguir explicant l'agroecologia a nous públics i convidar-los a plegats crear sobirania alimentària des de la sobirania tecnològica.

[devhack]: https://about.openfoodnetwork.org.uk/blog/celebrating-our-first-devhack/
[rachel]: https://twitter.com/rachel_arn
[pau]: https://twitter.com/prez_pau
[lynne]: https://twitter.com/linndav
[cathy]: https://twitter.com/cathyospreys
[retro]: https://community.openfoodnetwork.org/t/global-gathering-day-8-uk-devhack-retrospective/1671
[blog]: https://medium.com/@idanceinbetween/my-first-hackathon-as-a-dev-43d1e0fcbb8a
