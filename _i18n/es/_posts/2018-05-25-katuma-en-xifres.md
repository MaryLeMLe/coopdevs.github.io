---
title: Katuma en xifres
author: Pau Pérez
layout: post
---

Des de la passada assemblea de Katuma el 15 de gener han passat un munt de coses al projecte. El que ben segur recordareu la majoria és el recentment acabat [matchfunding](https://www.goteo.org/project/katuma) realitzat a Goteo amb el que s'ha recaptat una xifra total de 9.711 €!

Algunes dades rellevants que s'han vist aquests darrers quatre mesos i escaig són un increment general en nombre de grups i productors que s'ha vist reflectit en les següents mètriques.

## Presència de grups i productors

Tot i que el nombre d'organitzacions amb presència a la plataforma ha crescut quasi de forma lineal des del passat octubre fins a les 84 organitzacions, només 25 productors i 18 grups han estat presents en alguna comanda.

![Enterprises by day](/assets/post_images/2018/sum_enterprises_by_day.png){:width="100%"}

La majoria de les organitzacions que no són actives han obert els seus comptes per poder visualitzar la seva entitat al mapa de la plataforma, mentre d'altres senzillament han fet algunes proves per veure com funciona.

És interessant constatar però que hi ha un nombre major de productores que de grups, al contrari de la percepció que tenim els que participem del moviment de grups i cooperatives de consum. Aquest fet coincideix amb la recerca duta a terme per en Ricard Espelt al seu treball [«Consum autogestionat en l’era de la Societat Xarxa. El paper de les TIC en el consum cooperatiu de productes agroalimentaris»](http://www.cooperatives.barcelona/).

![Absolute numbers](/assets/post_images/2018/absolute_numbers.png){:width="100%"}
*<small>Dades maig 2018</small>*


## Ús diari

Tot i que la xifra d'organitzacions pugui semblar petita, el darrer mes i mig una mitjana de 6 organitzacions han tingut les seves comandes obertes. Això es tradueix en un volum de comandes que se situa per sobre dels 200€ els dies de repartiment dels grups, habitualment dimecres i dijous.

![Sum orders by day](/assets/post_images/2018/sum_orders_by_day.png){:width="100%"}


Aquest és el volum que aporten les 64 unitats familiars més els usuaris individuals registrats fins ara a la plataforma. Tot i així, el consum que fan els grups a través de Katuma està encara en la seva fase inicial. Alguns només fan comandes bisetmanals i no la setmanal de producte fresc, mentre altres encara no han passat totes les seves comandes a la plataforma.

## Ens veiem a l'assemblea

A l'assemblea de Katuma del proper 30 de maig de 2018 analitzarem plegats aquestes i altres xifres d'ús de la plataforma que han de servir de fonament per a les decisions que prenem pel futur del projecte.

Amb els números a la mà ho tenim clar. Entre totes canviarem les regles del consum!

Ens veiem el 30 de maig a les 17:30h a l'[Espai 30](https://www.google.es/maps/place/Espai+30,+Carrer+d'Hondures,+30,+08027+Barcelona/@41.4200579,2.1899804,16z/data=!4m2!3m1!1s0x12a4a32cb1a51195:0x5f4c5b8f05892eb7).<br>
C/ Hondures 30, La Sagrera, Barcelona
